#kharms 

Eerste keer een tweede dag op rij. Een mens moet zijn succesjes vieren he. En een mens moet vooral zelf bepalen wat _zijn_ (of haar) succesjes zijn.

De wereld is een moeilijke plek om in te leven, om zeer veel redenen. Een van die redenen is dat het moeite en energie kost om te denken en te werken in een systeem dat niet het jouwe is. Dat klinkt een beetje vaag.

Gedachtes stromen continu door een mensenhoofd. Op gedachte A volgt B en zo verder. Die opeenvolging is allesbehalve willekeurig, daar zitten patronen in. Die patronen zijn deels uniek voor ieder mens, maar er zitten ook grote overeenkomsten in. Als dat niet zo zou zijn zou er niet zoiets als psychologie bestaan. Het zou zelfs verdraaid lastig zijn om uberhaupt met elkaar te leven, denk ik. Mensen kunnen met elkaar communiceren, kunnen empathie hebben en al die dingen meer omdat ze zich in kunnen leven in de gedachtes van anderen. 

We maken spullen die daarop aansluiten, op die algemene gedachtepatronen, op de gedeelde gewoontes die daaruit voortvloeien. Want ook onze lichamen werken hetzelfde, grotendeels. iedereen heeft een uniek lichaam, maar toch is bij het overgrote deel wel twee benen te ontdekken. Bij mensen met minder dan twee benen spreken we van een handicap. Mensen met meer dan twee benen zijn er zo weinig dat we er geen woord voor hebben.

Welnu, als je anders denkt. Als je gedachtepatronen niet twee hele benen hebben, maar drie. Of vier halve benen naast elkaar, dan kost het veel meer moeite om je in de maatschappij voort te bewegen. De eenvoudige dingen lukken wel. Je zal je vast over straat voort kunnen bewegen. Maar een trap wordt al moeilijker. Fietsen wordt onmogelijk.

Met veel moeite kun je je aanpassen. Maar dat kost dus veel moeite. Daarom is het in sommige gevallen gewoon veel makkelijker als je je eigen fiets maakt. Hij zal niet zo gelikt zijn als die uit de winkel misschien. Gerantie zit er zeker niet op. Maar als het er eentje is waarmee je je met net zo weinig moeite kan voortbewegen als de gemiddelde mens op een gewone fiets, dan is dat toch de moeite waard. Of zo.
