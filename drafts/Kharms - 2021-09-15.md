#kharms 

Ok, hier dan weer een nieuwe poging tot een dagelijkse schrijfdiscipline. Het blijft maar trekken, dat idee. En ik heb het vaker geprobeerd. Maar het is nooit een blijvertje gebleven. Deze keer zal ik het anders doen.

Tot nu toe heb ik twee vormen geprobeerd: de zogenaamde 'morning pages' en een imitatie van wat Kharms doet.

Het eerste is bedacht door Julia Cameron, een Amerikaanse schrijfster die een methode bedacht om mensen op gang te helpen die wel creatief bezig willen zijn, maar die niet weten hoe. De morning pages zijn een onderdeel van die methode. Het is de bedoeling dat je elke dag, zodra je opstaat, achter een bureau gaat zitten en zonde na te denken 750 woorden schrijft. Met pen. En dat zou zo'n drie pagina's lang moeten worden.

Het idee erachter is dat mensen met een creatief block teveel zichzelf saboteren met trauma's twijfels en allerhande andere zaken die in het hoofd rondzwermen, zonder dat ze het zelf door hebben. Door te schrijven zonder na te denken, gewoon wat er in je opkomt, een stream of consiousness, komt dat los. In eerste instantie mag je zelf niet eens teruglezen wat je neergepend hebt, alles om ervoor te zorgen dat de boel onbezorgd naarbuiten stroomt, maar al snel begin je bij jezelf bepaalde denkpatronen te ontdekken. Ikzelf merkte dat ik heel vaak, en met behoorlijk wat woede, bepaalde gebeurtenissen uit het verleden oplepelde. Dat gaf inzicht en eigenlijk werkte de methode behoorlijk goed. Julia omschrijft het als het nemen van een mentale douche. Na afloop voel je je fris en klaar voor de wereld en dat is een rake typering.

Toch ben ik er weer mee gestopt. Op een gegeven moment zijn de belangrijkste dingen er wel uit. En hoewel er altijd weer nieuwe dingen bijkomen die verwerkt moeten worden, kostte het mij toch teveel tijd voor wat het opleverde. met de hand drie pagina's vol schrijven duurt nog best lang. Bij mij tussen de twintig en dertig minuten.

Daarna stapte ik over op wat ik zelf de Kharms-methode noemde. Daniil Kharms was een Russische schrijver die zijn best deed om elke dag een kort stukje te schrijven. Meestal fictie. Soms totaal onbegrijpelijk. Kharms was een absurdist. Een uitgave met al die stukjes is een van mijn favoriete boeken.

Elke dag een kort stukje fictie, dat was een kolfje naar mijn hand. Want ik wilde absurde fictie schrijven en ik wilde elke dag schrijven.

Toch liep ook dat spaak. Fictie is voor sommigen een methode om te kunnen verwoorden wat te moeilijk is om rechtstreeks te kunnen zeggen. Verpak het in fictie, plaats het buiten de werkelijkheid en buiten jezelf en opeens kun je wel zonder schroom praten. Dat kan heel goed werken.

Voor mij is die verplaatsing alleen maar meer moeite. Moet er een situatie bedacht worden, een conflict, karakters. Allemaal zaken waar tijd en denkkracht in gestopt moet worden die niet per se met het onderwerp zelf te maken hebben. Dat is een drempel, eentje die steeds hoger wordt als je er wel steeds energie in stopt, maar er weinig uit haalt. Dus ook dat bleek eindig.

Toch blijft het nog altijd knagen. Schrijven is geweldig. Regelmatig schrijven doet wonderen. Het helpt je denken. Het maakt je hoofd leeg en geeft ruimte aan nieuwe ideeen en gedachtestappen. Het leert je beter je ideeen over te brengen. Dat iemand het daarna ook nog leest en er eventueel door vermaakt wordt is alleen maar een bonus. Het is niet het hoofddoel, maar het is wel leuk.

Dus, zo komen we dan bij methode drie. De methode die al eeuwen bestaat en vele tevreden beoefenaars kent: die van het dagboek. Of tegenwoordig: die van het bloggen. Gewoon, regelmatig een stuk tekst. Over wat me bezig houdt. Wat er maar in me opkomt. We zien het wel.
